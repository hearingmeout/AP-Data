{
  "id": "VR056140",
  "type": "mcq",
  "title": "Appreciating Nature 4",
  "content": {
    "description": "Questo testo tratta di una camminata in natura. Il racconto originale, intitolato «Il lago», è stato pubblicato nel 2018 in Italia dall’autore italiano Marco Salvario. Nel brano, un nonno parla con sua nipote Elena durante una passeggiata.\n\nIl lago\nNon ricordavo fosse così scivolosa e ripida la salita. Non ho più le gambe dei miei vent’anni, soprattutto è il ginocchio sinistro che, quando lo piego, protesta con un dolore acuto e continuo.\nFaccio una pausa, fingendo di interessarmi al panorama. Elena si è fermata prima di me e scruta rabbiosa il suo smartphone, che io mi ostino a chiamare telefonino. «Non c’è campo!»\n«Come no? Guardati intorno: quanto verde, quante piante, quanti campi. Forse più boschi che campi, ma questa è la montagna».\n«Nonno! Sai benissimo cosa voglio dire!»\nAllargo le braccia. «Nipotina mia, vivi e goditi la natura. Non sarà così grave se, per qualche minuto, non telefoni».\n«Io non telefono».\n«Giusto, tu mandi messaggini».\n«What’sApp!»\nLa correzione è detta tra i denti, minacciosa e per me misteriosa. Ha provato ieri a spiegarmi in cosa consista questa novità tecnologica e mi ha solo convinto che sono sempre inutili e banali messaggini, magari con una foto allegata o una musica o un filmato. Che Elena mandi in giro sue foto a troppi amici, che amici non so quanto siano, non mi piace, però sua madre mi ha detto che le ragazze lo fanno tutte ed io resto zitto.\n«Perdonami, tesoro! Nella vita bisogna rassegnarsi, prima o poi, a qualche dolorosa rinuncia. Oggi dovrai limitarti a guardare il paesaggio e respirare aria pulita, finché campo non tornerà. A chi volevi scrivere?»\n«A nessuno».\n«E cosa gli dovevi scrivere?»\n«Nulla!»\nSapevo che avrebbe risposto così. Nessuno è Gianni, un amico a cui scrive qualche nulla ogni minuto, poi c’è tutta la sua tribù di perditempo che non sanno scrivere, non sanno parlare e riescono a comunicare solo per sigle e faccine, senza avere il coraggio di guardarsi negli occhi.\n«Che cosa volevi scrivere a Gianni?»\n«Che mi annoio!»\nRidacchio. «È importante farglielo sapere».\nMi piace questo posto e il cattivo umore di Elena quando è trascinata fuori di casa non mi contagia.\n«Vuoi andare al laghetto?» Provo a proporle.\nUn’alzata di spalle che interpreto per una risposta affermativa.\nL’erba è alta e il sentiero poco battuto si confonde in certi punti con i prati. Non lo ammetto, ma mi sto perdendo. Elena mi dice di avere visto uno scoiattolo arrampicarsi ed io confermo, purtroppo è una bugia. Un corvo mi deride e la sua voce sembra preannunziare quella di mia nipote: «Il lago si è prosciugato!»\nElena si arrampica agile su uno spuntone per farmi vedere un fungo che poi lasciamo lì, non sapendo se è commestibile. D’improvviso punta il dito e mi comunica la buona notizia: «Eccolo il tuo stagno, e non è neppure così male».\nInfatti, il lago è lì e specchia il bosco, confondendosi con esso. Non così male? È bellissimo, è poesia pura!",
    "question": "In base al racconto, si potrebbe concludere che",
    "image": null,
    "choices": [
      {
        "label": "dipendere dalla tecnologia facilita i rapporti tra amici che vivono lontano",
        "image": null
      },
      {
        "label": "immergersi nella natura è importante per il benessere delle persone",
        "image": null
      },
      {
        "label": "ascoltare la musica è essenziale per la comunicazione interpersonale",
        "image": null
      },
      {
        "label": "fare trekking è uno sport molto intenso per gli anziani",
        "image": null
      }
    ],
    "answer": "immergersi nella natura è importante per il benessere delle persone"
  },
  "unit": {
    "code": "3",
    "text": "3: Influences of Beauty and Art"
  },
  "skill": {
    "code": "Skill 2.B",
    "text": "Skill 2.B: Make connections in and across disciplines."
  }
}